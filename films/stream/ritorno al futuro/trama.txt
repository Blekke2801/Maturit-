Hill Valley, California. La storia ha inizio il 25 ottobre 1985. Marty McFly è un diciassettenne
studente di liceo, poco disciplinato, spesso ritardatario, fidanzato con Jennifer Parker, una sua
coetanea compagna di scuola. Sogna di diventare una rockstar, e infatti suona la chitarra in una rock
band, benché senza molta fortuna: il gruppo viene infatti bocciato al provino per suonare al ballo
della scuola. Il ragazzo non si dà pace per la piatta esistenza dei suoi genitori. Infatti suo padre
George è da sempre succube del bullo Biff Tannen, ora suo capoufficio, la madre Lorraine è una
donna imbruttita e inacidita dalla non certo esaltante vita con George, mentre i suoi due fratelli
esercitano lavori poco appaganti e ancora vivono coi genitori. Il migliore amico di Marty è un
anziano e bislacco inventore di nome Emmett "Doc" Brown. Proprio quest'ultimo chiama il ragazzo
dicendogli di raggiungerlo quella notte in un parcheggio per filmare un misterioso esperimento.
Una volta giunto sul posto, Marty scopre che lo scienziato ha costruito una macchina del tempo
modificando una DeLorean e l'esperimento consiste nell'inviare nel futuro (un minuto avanti) il
cane di quest'ultimo, Einstein. L'esperimento riesce, ma subito dopo sopraggiunge un commando
terroristico dalla Libia (al tempo stato canaglia degli Stati Uniti) cui Doc aveva rubato del plutonio,
necessario per far funzionare il "flusso canalizzatore", indispensabile per il viaggio nel tempo. Doc
viene ucciso e Marty, fuggendo con la vettura, aziona involontariamente l'apparecchio, ritrovandosi
catapultato indietro nel tempo, al 5 novembre 1955, data che Doc aveva digitato sul display per
spiegarne a Marty il funzionamento e in corrispondenza della quale aveva sognato per la prima
volta il flusso canalizzatore.