Brooklyn, 1996. Molly Wright vede i suoi genitori essere neuralizzati dagli agenti Men in Black mentre aiuta un alieno in fuga, un piccolo tarantiano, evitando la neuralizzazione mentre i suoi genitori credevano che fosse addormentata.

Ventitré anni dopo, essendo state respinte le richieste dalle agenzie governative sulla base delle sue "esperienze" riguardo alle prove della vita aliena, Molly riesce a scoprire uno sbarco alieno e a penetrare nel quartier generale dell'MiB di New York. Anche se viene catturata entrando nell'agenzia, Molly fa colpo sull'Agente O, dimostrandole di essere stata abile nel trovare informazioni sull'esistenza dell'organizzazione e dichiarando di non avere alcuna vita sociale, il che fa di lei un candidato ideale per lavorare nell'agenzia. Viene quindi assunta in prova come "agente M" e assegnata alla filiale londinese dell'organizzazione.

Una volta a Londra, M incontra High T, il capo della filiale di tale città, e riesce ad affiancare l'agente H nel suo incontro con Vungus il Brutto, membro di una famiglia reale aliena amico intimo di H. Durante la loro notte con Vungus, vengono avvicinati da misteriosi gemelli alieni in grado di manifestarsi come pura energia, i quali feriscono a morte Vungus. Prima di morire, Vungus affida di nascosto uno strano cristallo a M, dicendo che non può fidarsi di H perché è cambiato dall'ultima volta che si sono incontrati. Sebbene l'agente C si dica deluso per come H sta affrontando la situazione, M fa notare che poche persone conoscevano la posizione di Vungus quando fu attaccato, perciò Vungus deve essere vittima di un tradimento a opera di uno degli agenti dell'MiB che era al corrente della missione affidata a H di proteggerlo. Temendo la presenza di una talpa nell'MiB, High T assegna l'indagine a C e a M, mentre H è retrocesso a un lavoro da scrivania; dall'indagine emerge che nei gemelli ci sono tracce del DNA dell'Hive, una razza parassitaria che invade altri pianeti fondendosi con il DNA delle specie conquistate. M apprende che nel 2016 H e High T avevano già respinto un'invasione aliena alla Torre Eiffel, quando l'Hive si era servito di un portale già utilizzato per la sua prima migrazione sulla Terra. Da quel momento H ha sviluppato un complesso di onnipotenza, sottraendosi ai propri doveri e mantenendo il lavoro solo grazie al profondo rispetto che l'agenzia nutre nei suoi confronti.

H convince M a unirsi a lui nel seguire una traccia a Marrakech, dove recuperano "Pedino", l'ultimo sopravvissuto di un piccolo gruppo di alieni che sono stati attaccati dai gemelli. Pedino promette fedeltà a M, ma sono successivamente accerchiati dagli agenti del MiB coordinati da C, che intanto ha recuperato le riprese video di Vungus che passa il cristallo ad M e crede che sia lei la traditrice. Con l'aiuto di uno dei suoi contatti alieni, H si impadronisce di una moto a razzo e fugge con M e Pedino; in questa occasione i tre scoprono che il cristallo di Vungus è un'arma alimentata da una stella blu estremamente compressa talmente potente da causare catastrofi anche quando settata alla minima potenza. Mentre riparano la moto danneggiata, il contatto alieno di H riesce a rubare l'arma e a portarla a Riza Stavros, una trafficante d'armi aliena ed ex fidanzata di H.

Viaggiando verso Napoli, il trio raggiunge l'isola di Riza e tenta di infiltrarsi nella sua fortezza per recuperare l'arma, ma viene catturato da Riza e da Luca, la sua guardia del corpo. Tuttavia, si scopre che Luca è il tarantiano che M aveva salvato da bambina, il quale le restituisce il favore permettendo loro di andarsene con l'arma mentre tiene Riza immobilizzata. I tre sono nuovamente attaccati dai Gemelli, che però vengono uccisi da High T e da un gruppo di agenti.

Il caso sembra risolto, ma riesaminando le prove, H e M comprendono che i Gemelli intendevano usare l'arma contro l'Hive e non a suo favore, tanto più che l'unica prova di DNA è stata fornita da High T. L'agente C riconosce che gli indizi sembrano indicare un inganno di High T, e consente a H e M di seguire High T alla Torre Eiffel. Mentre si dirigono al portale, M mette in dubbio il ricordo di H riguardo alla sua vittoria sull'Hive e gli insinua il dubbio che sia stato neuralizzato. Il successivo confronto con High T conferma la sua ipotesi. L'Hive ha "inglobato" High T e ha neuralizzato H per farlo apparire come un eroe e nascondere come si sono svolti i fatti. L'ibrido "High T/Hive" è in grado di attivare un portale che attirerà l'Hive sulla Terra, ma H smaschera High T e riesce a usare l'arma per annientarlo e scongiurare l'invasione dell'Hive.

Svelata ufficialmente la verità sul conto di High T, l'agente O incontra H e M a Parigi, dove nomina M agente operativo e H capo “in prova” della filiale londinese dell'MiB.