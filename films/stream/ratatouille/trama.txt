Francia, 1967[senza fonte]: Rémy è un piccolo topo con una grande passione, la cucina, e un grande sogno, diventare un cuoco. Vive poco lontano da Parigi, nella soffitta di una casa di campagna abitata da un'anziana ma agguerrita signora, e ha un fratello di nome Émile e un padre di nome Django, che è il capo della grande colonia di ratti che abita la casa.

Rémy, contrariamente ai suoi simili, possiede un olfatto e un gusto molto raffinato, che lo portano a rifiutarsi di mangiare spazzatura come fanno i suoi simili, a voler sempre cercare cibo umano sperimentando nuovi sapori e a camminare su due zampe, senza poggiare quelle anteriori che usa per mangiare. A causa di questo, Rémy viene scelto come "esaminatore olfattivo" per la colonia: ogni volta che un topo porta qualcosa che intende mangiare, Rémy lo annusa e dice se il cibo è commestibile o meno. Tale compito gli è stato assegnato dopo aver salvato la vita al padre, che stava per mangiare un torsolo di mela infetto da veleno per topi, di cui Rémy aveva fiutato l'odore. L'idolo del piccolo topo è il famoso chef francese Auguste Gusteau, la cui filosofia è Chiunque può cucinare, titolo del suo libro che ha ispirato Rémy. Dopo una recensione negativa dal severissimo critico gastronomico Anton Ego, però, il ristorante di Gusteau aveva perso una delle sue cinque stelle. Poco tempo dopo Gusteau, caduto in depressione, era morto, e per questo motivo, secondo l'usanza, al ristorante era stata sottratta un'altra stella.

Un giorno, la colonia di cui Rémy fa parte viene scoperta dalla vecchia signora, la quale inizia a sparare con il fucile ai topi, costringendoli a fuggire lungo un affluente artificiale della Senna. Nella confusione della fuga, Rémy rimane indietro per salvare il libro di Gusteau, si distacca dal gruppo, si perde nelle fogne di Parigi e finisce inghiottito da una cascata. Ritrovatosi bagnato, solo e affamato, risale le tubature finché non arriva in un appartamento dove si sta tenendo un rinfresco. Lì trova del pane e sta per mangiarlo quando gli appare il fantasma di Gusteau, il quale prima sgrida il topo dicendogli di non rubare il cibo ma di cucinarlo, essendo un cuoco e non un ladro, poi lo conduce sui tetti di Parigi fino al suo ristorante, governato da quello che era il vice di Gusteau, un odioso e dispotico affarista di nome Nino Skinner.

Mentre Rémy osserva i cuochi al lavoro, arriva Alfredo Linguini, un giovane di origini italiane, figlio di una vecchia fidanzata di Gusteau, che cerca un posto di lavoro e viene assunto come sguattero. Linguini è maldestro e incapace perfino di pulire il pavimento: durante il lavoro, urta e fa cadere una pentola di zuppa che finisce sul pavimento. Per non farsi scoprire, riempie nuovamente d'acqua la pentola e versa all'interno spezie e verdure a caso, ottenendo un intruglio orribile. In quel momento Rémy cade dalla finestra sul tetto, finendo nella cucina; cercando di scappare di nascosto, passa davanti alla pentola della zuppa e, sentendone l'odore ripugnante, non resiste alla tentazione di modificarla, inserendo gli ingredienti che ritiene opportuni per migliorare l'odore e il sapore.

Linguini scopre Rémy e lo imprigiona sotto uno scolapasta, ma viene a sua volta visto da Skinner con il mestolo in mano e sta per essere licenziato con l'accusa di aver cercato di cucinare, cosa inammissibile per uno sguattero. La zuppa nel frattempo è stata servita in sala a Solene LeClaire, una famosa critica gastronomica, che rimane piacevolmente sorpresa e il giorno dopo scrive una recensione positiva sul locale. I cuochi credono che sia stato Linguini a cucinare la zuppa e per questo Skinner gli ordina di tornare il giorno dopo per prepararla di nuovo, stavolta sotto la sua supervisione.

Rémy però viene scoperto e catturato. L'esecuzione è affidata a Linguini, che lo porta sulla Senna per annegarlo. Prima dell'esecuzione, Linguini si accorge che il ratto è in grado di capire le sue parole, e i due decidono di collaborare per ricreare il piatto, cosa che Linguini da solo non riuscirebbe mai a fare, mentre Rémy dice di ricordare che ingredienti aveva usato. Inizialmente i due sono in difficoltà, poiché Rémy non riesce a trovare il modo di dare le indicazioni a Linguini senza essere visto, ma in seguito scoprono che il ragazzo muove gli arti in modo sincrono come reazione involontaria quando il topo gli tira certi ciuffi di capelli, come una marionetta. Il piatto viene quindi preparato, risultando uguale all'originale, e Skinner affida l'incarico di seguire Linguini in cucina a Colette Tatou, unica cuoca donna del ristorante, molto dura e spesso autoritaria, ma in fondo di buon cuore. Intanto Rémy incontra nuovamente suo fratello, suo padre e la sua colonia, che si sono trovati un nuovo rifugio nelle fogne.

Skinner tuttavia è invidioso e, in una sera in cui i clienti del ristorante dicono di voler provare qualcosa di nuovo che sia preparato da Linguini, prova a screditare il ragazzo incaricandolo di preparare l'unico piatto di Gusteau che non aveva mai avuto successo: le animelle di vitello alla Gusteau. Il piatto però viene modificato da Rémy con una nuova salsa all'ultimo momento, nonostante l'opposizione dell'arrabbiata Colette, e riscuote un notevole successo: lo chef, incredulo, inizia a sospettare qualcosa.

Un giorno Skinner legge la lettera di raccomandazione della madre di Linguini e, dopo alcune indagini, scopre che il figlio di Gusteau è proprio Linguini. Inorridito, il capocuoco capisce che lo sguattero dovrebbe diventare il padrone del ristorante e cerca di correre ai ripari contattando il suo avvocato, ma Rémy se ne accorge e gli porta via la lettera del testamento. Il giovane riesce così a prendere legittimamente possesso del locale del padre e a salire alla carica di chef, licenziando Skinner.

La delizia dei piatti preparati con l'abilità di Rémy e la prestanza del nuovo capo del ristorante fanno riacquistare una stella al locale. Anton Ego, perplesso ed innervosito in quanto non capisce come mai il ristorante abbia ricominciato ad avere successo nonostante lui lo avesse recensito per l'ultima volta anni prima in modo molto negativo, decide di testarlo. Con la sua fama e ricchezza, Linguini comincia però a prendere il suo merito attribuendolo a sé e Colette, e a un certo punto litiga con il topo e lo butta fuori, dicendogli che non è la sua marionetta. Per ripicca, Rémy, stufo dell'atteggiamento dell'amico, manda tutta la colonia nella dispensa del ristorante a procurarsi cibo all'orario di chiusura, ma Linguini, che era tornato per fare pace con Rémy, li scopre e, arrabbiato, caccia via il topo.

Il giorno dell'arrivo di Ego, Linguini non riesce a cucinare i piatti e, dopo essersi riconciliato con Rémy, ritornato nel frattempo, confessa a tutti che l'artefice di tutti quei piatti non era lui ma un topo: tutti i collaboratori se ne vanno inorriditi, compresa Colette. In aiuto di Rémy sopraggiunge suo padre Django, rimasto colpito dal coraggio del figlio e di Linguini, che porta con sé tutti i topi della colonia: Rémy li suddivide in gruppi, ognuno dei quali dovrà lavarsi bene e occuparsi di una determinata attività di cucina. Linguini si occupa di servire ai tavoli, rivelando così il suo vero talento come cameriere. Colette, vedendo in una libreria il libro di Gusteau e ricordandosi che il grande chef sosteneva che chiunque possa cucinare, cambia idea e decide di ritornare al ristorante per aiutare Rémy e gli altri topi. Alla fine ad Ego viene fatta assaporare una rielaborazione della ratatouille, piatto originariamente povero; il critico apprezza notevolmente il piatto, il quale gli fa tornare in mente i ricordi della sua infanzia, quando gli accadde che, dopo essere caduto dalla bici, mangiò la ratatouille preparata dalla madre e riacquistò il buonumore.

Dopo essere rimasto deliziato, il critico desidera fortemente parlare con lo chef. A quel punto Linguini e Colette decidono di dirgli la verità, presentando il topo chef al critico gastronomico dopo avergli fatto attendere che il locale si svuotasse. Inizialmente Ego pensa ad uno scherzo, ma quando realizza che è tutto vero se ne va dal ristorante con atteggiamento austero ed enigmatico, e il giorno dopo scrive una recensione lusinghiera sul locale, che riconquista le cinque stelle, in cui definisce Rémy il miglior chef di tutta la Francia.

Skinner, per vendicarsi, aveva denunciato alle autorità sanitarie la presenza di topi in cucina, ma lui e l'ispettore sanitario erano stati legati, imbavagliati e rinchiusi nella cella frigorifera del ristorante dai ratti. In seguito, dopo la recensione positiva di Ego sul ristorante, consapevoli di non poter sequestrare i due per sempre, Linguini, Colette, Rémy e il resto dei topi li liberano, però i due fanno in modo che il locale venga chiuso. Tuttavia, in questo modo, Skinner stesso diviene definitivamente disoccupato ed Ego, avendo perso credibilità come critico, decide di smettere con il giornalismo. Rémy, Linguini e Colette non si perdono d'animo ed aprono La Ratatouille, piccolo ma molto frequentato bistrot, dove la gente mangia in sala mentre la colonia dei topi vive nella soffitta e mangia in un piccolo ristorante realizzato apposta per loro. L'ex critico Ego decide di investire assieme a Linguini e Rémy su diverse gamme di prodotti culinari e diventa un assiduo frequentatore del ristorante, dove il topo ha finalmente realizzato il suo sogno di essere uno chef.