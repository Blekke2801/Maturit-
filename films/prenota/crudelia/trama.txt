Negli anni '60, Estella Miller è una bambina altamente creativa con un talento per la moda e una vena crudele fin dalla tenera età e con dei capelli particolari: metà neri, metà bianchi, portando sua madre, Catherine, a soprannominarla "Cruella". A causa della natura ribelle di Estella, Catherine ritira la figlia dalla scuola privata e progetta di trasferirsi a Londra. Lungo la strada, si ferma però ad una festa organizzata dalla ricca Baronessa von Hellman per chiederle assistenza finanziaria. La Baronessa la rifiuta, e così Estella assiste alla morte di sua madre spinta giù da un dirupo dai feroci dalmata della Baronessa. Orfana, Estella si reca da sola a Londra e fa amicizia con due ragazzini di strada, Jasper e Horace, che la adottano come loro sorella. Per passare inosservata, inizia a tingersi i capelli di rosso.

Dieci anni dopo, negli anni ‘70, Estella inizia a vivere di furti insieme ai suoi fratelli adottivi, mentre affila le sue abilità nella moda creando elaborati travestimenti. Per il suo compleanno, Jasper e Horace le trovano un vero lavoro come donna delle pulizie presso i grandi magazzini Liberty. Quando il manager si rifiuta di promuoverla, Estella ubriaca ricrea una delle vetrine e finisce per ottenere un ambito lavoro con la Baronessa, una designer di haute couture rinomata ma autoritaria. Estella guadagna la fiducia della Baronessa, e dopo alcuni giorni al suo servizio nota che il suo capo indossa una collana che un tempo apparteneva a Catherine, sua madre. Dopo che la Baronessa racconta che una volta una sua dipendente provò a rubargliela, Estella capisce l'intreccio e chiede a Jasper e Horace di aiutarla a recuperare la collana.

Estella, che ora si fa chiamare Cruella, una volta tornata al suo colore di capelli naturale per non farsi riconoscere dalla Baronessa, si presenta a una festa organizzata da quest'ultima per rubare la collana. Quando la Baronessa usa un fischietto per aizzare i suoi dalmata, Estella si rende conto che ha usato quello stesso fischietto per comandare ai cani di uccidere Catherine in passato. In cerca di vendetta per la morte di sua madre, Estella schernisce la Baronessa apparendo in molti dei suoi raduni e mettendola in ombra nelle vesti di Cruella, indossando abiti appariscenti; queste apparizioni le consentono di ottenere pubblicità per il proprio nome, grazie anche alla sua amica d'infanzia Anita, ora giornalista per una rubrica di gossip. Il comportamento altezzoso e arrogante di Cruella fa sempre più arrabbiare Jasper e Horace, ma anche la Baronessa, che addirittura licenzia il suo avvocato Roger per non essere riuscito a fermare e scoprire Cruella. Estella rapisce anche i dalmata della Baronessa dopo che uno di loro ha accidentalmente ingoiato la collana di sua madre.

Estella decide di finire la Baronessa sabotando il suo spettacolo per la collezione primaverile e mettendo in scena il suo spettacolo a Regent's Park. Dopo aver dedotto che Estella e Cruella sono la stessa persona, la Baronessa fa arrestare Jasper e Horace e lega Estella ad una sedia, lasciandola morire in un incendio. Estella viene salvata dal valletto della Baronessa John, che le rivela la verità; la collana è una chiave per uno scrigno contenente i documenti di nascita di Estella. Scopre inoltre che la Baronessa è la sua madre biologica: incapace di amare a causa della sua natura narcisistica, ordinò a John di far uccidere la piccola Estella in modo che potesse concentrarsi solamente sulla sua carriera. John invece diede la bambina a Catherine, una delle domestiche della Baronessa, che allevò Estella in segreto. Estella si arrabbia per l'inganno di Catherine, ma alla fine fa pace con la verità. Nel tentativo di completare la sua vendetta contro la Baronessa, dichiara a se stessa che, nonostante la promessa fatta alla madre di rimanere buona, Estella non esisterà più; il suo nome d'ora in poi sarà ufficialmente Cruella.

Cruella fa dunque evadere di prigione Jasper e Horace, reclutandoli per il suo piano finale. La combriccola si intrufola al gala di beneficenza della Baronessa, dove Cruella (vestita da Estella) rivela alla Baronessa di essere sua figlia biologica. La Baronessa finge di accettare Cruella e esprime rimorso per le sue azioni, chiedendo di abbracciarla prima di spingerla oltre un dirupo, ignara che i suoi ospiti siano stati condotti fuori e abbiano assistito all'evento. Cruella sopravvive alla caduta usando un paracadute integrato nei suoi vestiti e abbandona il suo travestimento da Estella per tornare ad assistere all'arresto della Baronessa. Dopo aver adottato il cognome de Vil (ispirato alla sua Panther De Ville rubata), acquisisce Hellman Hall (abbreviandolo in Hell Hall), dopo aver trasferito segretamente la fortuna della Baronessa a se stessa usando il nome di Estella.

In una scena a metà dei titoli di coda, Cruella regala due cuccioli dalmata (figli di uno dei dalmata della Baronessa) di nome Pongo e Perdita, rispettivamente a Roger e Anita. Adesso musicista, Roger, ispirato, inizia a comporre la canzone "Cruella de Vil".